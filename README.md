# Симулација ширења трачева кроз ИСП
Аутор: Никола Најић

## **Проблем ширења трачева:**
Ширење трачева комбинује елементе друштвених и математичких феномена и пружа могућност прецизне анализе путем моделовања. Као неизоставни део људске комуникације, трачеви у малим заједницама попут Петнице, представљају одличан пример за проучавање друштвене диманике у контролисаним условима. Овакве анализе нису само академске природе већ њихови резултати могу се применити на изазове као што су ширење дезинформација, едукативних садржаја или маркетиншких порука. Такође, омогућавају развој стратегија за управљање протоком информација у друтвеним мрежама. Специфичности Петнице - висока интеракција међу члановима и јасно дефинисане комуникационе структуре - чине је идеалном за оваква истраживања.

## **Циљеви истраживања:**
Главни циљ овог пројекта је симулација и анализа ширења трачева кроз лично осмишљене моделе како би се оценила њихова ефикасност ширења. Конкретни циљеви су:
- Осмислити моделе различите комплексности
- Развити симулацију ширења трачева користећи споменуте моделе
- Упоредити учинак сваког модела у различитим структурама мрежа
- Идентификовати кључне факторе који утичу на брзину и обим ширења информација.

## **Теоријска основа:**
Ширење информација има сличности са ширењем заразних болести, што омогућава коришћење модела налик онима који се користе у епидемиологији. Модели као што су SI (Susceptible - Infected), SIR (Susceptible - Infected - Recovered) и SEIR (Susceptible - Exposed - Infected - Recovered) могу нам дати идеју у ком смеру да размишљамо током креирања наших модела. SI модел нам пружа информације о два стања наших чланова. Људи по том моделу могу да буду "незаражени" тј. осетљиви и "заражени". У нашем примеру то би само представљало два стања која одређују да ли појединац зна или не зна трач. SIR модел додаје треће стање које указује на то да се појединац "излечио", у нашем случају то би било стање кад појединац након неког времена заборави трач. Трећи, последњи модел из епидемиологије који сам посматрао, био је SIER модел који је указивао да постоји још једно стање које симулира да је појединац изложен зарази пре него што се зарази. У нашем случају то би био еквивалент да појединац чује трач, али још увек није сигуран у то да је то истина, тј. није поверовао у тај трач довољно да ће наставити да га шири.
Да бисмо модификовали ове моделе на тај начин да искористимо идеје различитих стања али прилагодимо ширењу информација а не зараза, морамо увидети разлике у ширењу. Главне разлике које бих уочио биле би селективност преноса, зависност од друштвене повезаности, привлачност инфорамција, могућност модификације, свесна одлука о преносу, различита брзина ширења и вишеструки независни извори.
- **Селективност преноса:** Чињеница да су људи свесна бића утиче на то да људи бирају коме ће пренети трач. На пример, трач неће доћи до особе о којој је трач, осим у случају да њена блиска особа зна трач. Исто тако особа А ће моћи да пренесе особи Б трач о особи Ц само ако особа Б познаје особу Ц.
- **Зависност од друштвене повезаности:** У зависност од друштвене повезаности спада чињеница да обе особе које учествују у преносу трача (и особа која преноси и особа којој се преноси) треба да познају особу о којој је трач. Такође, особе које су бољи пријатељи ће вероватно међусобно преносити више трачева него особе које нису толико добри пријатељи. За разлику од преноса заразе која је омогућена само физичким контактом, пренос трачева може да се врши и путем порука или позива, тако да не постоји препрека да саговорници морају бити физички блиски како би трач прешао од једне до друге особе. Наравно да је већа шанса да трач пређе ако су саговорници физички близу али морамо бити свесни да то није једини услов.
- **Привлачност информација:** Једноставно, постоје "сочнији" и мање "сочни" трачеви. Уз сваки трач у нашем моделу морамо да знамо колико је он привлачан за ширење.
- **Могућност модификације:** Све информације које иду од човека до човека подложне су променама. Свако ко преноси трач може да дода или одузме неке детаље у зависности од тога како је разумео тај трач. Еквивалент томе би била мутација заразе али се у горе споменутим епидемиолошким моделима фактор мутације не урачунава из разлога што је мутација заразе много спорија од модификације информација. У зависности од тога колико је особа подложна промени информација пре преноса може да се деси да трач добије или изгуби на привлачности. Такође, неки трачеви могу лакше, а неки теже да се модификују, тако да уз сваки трач морамо да знамо колико је он подложан променама.
- **Свесна одлука о преносу:** Док на пренос заразе не можемо свесно да утичемо, ако неки трач категоризујемо као опасан или нетачан, можемо свесно зауставити даље ширење.
- **Различита брзина ширења:** Свака особа ће различитом брзином ширити трачеве. Постоје људи који једва чекају да сазнају неки трач како би га даље пренели, а са друге стране постоје људи који ће врло ретко преносити трачеве иако их знају. Такође, ако неки трач са специфичном темом или особом дође до критичне групе људи може се десити да трач у истом тренутку стигне до свих. Исто то може да се деси ако особа пренесе трач на неки јавно видљиви облик комуникације. На пример, пренос може се обавити постављањем на Instagram story чиме се обезбеђује бржи пренос већем броју људи.
- **Вишеструки независни извори:** Особа може од више људи чути исти или сличан трач чиме се повећава могућност да та особа поверује и на тај начин настави да га шири.

## **Модели:**
Постоји већи број модела које бих имплементирао. Имплементацију бих почео од најједноставнијих верзија и полако бих се кретао ка све комплекснијим и комплекснијим. 
Почео бих од SI епидемиолошког модела. Кад завршим имплементацију тог модела одрадио бих анализу и израчунао све метрике након чега бих прешао даље. 
У следећем кораку бих обратио пажњу на селективност преноса. Тај модел би водио рачуна да трач не дође до особе о којој је трач и њеним блиским пријатељима. Кад завршим имплементацију тог модела уследила би анализа и рачунање метрика. 
Након тога, додао бих то да постоји тежина која утиче на то колика је шанса да се у том односу пренесе трач. Тиме би блиски пријатељи вероватније пренели трач међусобно него људи који нису толико блиски. Последња ствар коју бих додао пре анализе била би чињеница да постоји различита могућност за пренос трачева у зависности од тога да ли су саговорници физички заједно или нису. Чињеницу да ли су заједно или нису бих на насумичном нивоу мењао. 
Коефицијент за пренос трачева који би указивао на то колико је одређени трач сочан била би новина коју бих додао у следећу верзију модела. Уследила би анализа и рачунање метрика. 
Након додавања тог коефицијента, додавао бих могућност модификације трача која би утицала на то да се тај коефицијент мења из тренутка у тренутак и од особе до особе. Да би се израчунала вредност за колико је трач добио или изгубио на сочности, утичу различити параметри. Параметри који утичу на то били би садржај трача, људи који учествују у преносу трачева и време које пролази од настанка трача. Трачеви имају различит садржај и у зависности од тога о чему се прича, постоји већа или мања шанса да се тај трач модификује. Људи на различитом нивоу утичу на промену трача тако да свака особа има лични коефицијент који указује на то колико та особа воли да измишља. Последњи параметар који утиче на то колико ће неки трач да се промени је време које је прошло од настанка трача. Трачеви полако бледе тако да на тај начин неки трачеви који су се десили пре више година нису тако сочни као што су били кад су настали. 
Следећи модел би био обогаћен за чињеницу да свако може свесно да обради информације трача и одлучи да ли жели или не жели даље да је преноси. Особа неке трачеве може да категоризује као дезинформације и због тога свесно одлучи да не жели даље да је шири. Ту одлуку ћу мењати на насумичном нивоу. 
Различита брзна ширења је још једна разлика коју бих укључио у анализу. Како различити људи различитом брзином шире трачеве, постојао би коефицијент колико је одређена особа подложна брзом ширењу трачева. 
То је још једна верзија модела који бих анализирао и као последњу модификацију одрадио бих убрзано ширење трача ако особа чује исти из разговора са више људи. Сваки пут кад особа изнова чује трач, већа је могућност да исти пренесе даље.

## **Методологија:**
Симулација ће се заснивати на мрежама које представљају друштво кроз чворове и гране, тј. појединце и њихове односе. Правила ширења информација ће се разликовати од модела до модела на горе описан начин. За имплементацију симулације користио бих Python библиотеке попут NetworkX-а за моделовање мреже и Matplotlib-а за визуализацију.

## **Валидација и метрике:**
Резултати ће се анализирати кроз следеће показатеље:
- Брзина ширења информација до 50% и 90% популације
- Укупни обим ширења - проценат чворова који су примили трач
- Централизованост - утицај најповезанијих чворова у мрежи
- Стабилност ширења - промене у броју заражених током времена
- Облик временске криве ширења

## **Хипотеза:**
Предпостављамо да ће најкомплекснији модел бити најверодостојнији због свих укључених параметара које посматрамо. Такође, очекује се да мреже са централизованом структуром омогућавају брже ширење информација.

## **План истраживања:**
- Прикупљање података и креирање мрежног модела
- Имплементрација различитих модела и симулација ширења
- Анализа резултата симулација

## **Потенцијал за проширење:**
Даља истраживања могла би укључити ширења других врста информација (нпр. едукативни садржај), као и проучавање утицаја поверења и емоционалних фактора на ширење. Резултати могу помоћи у бољем управљању протоком информација како у малим заједницама тако и увеликим друштвеним мрежама.
